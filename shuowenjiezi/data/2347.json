{
    "id": 2347,
    "wordhead": "羌",
    "explanation": "西戎牧羊人也。从人从羊，羊亦聲。南方蠻閩从虫，北方狄从犬，東方貉从豸，西方羌从羊：此六種也。西南僰人、僬僥，从人；蓋在坤地，頗有順理之性。唯東夷从大。大，人也。夷俗仁，仁者壽，有君子不死之國。孔子曰：“道不行，欲之九夷，乘桴浮於海。”有以也。",
    "volume": "04",
    "radical": "羊",
    "pronunciation": "去羊切",
    "variants": [
        {
            "wordhead": "𡸓",
            "explanation": "古文羌如此。",
            "seal_character": "塹"
        }
    ],
    "seal_character": "塸",
    "pinyin": "qiang",
    "pinyin_full": "qiānɡ",
    "components": [
        "羊",
        "人"
    ],
    "xuan_note": "",
    "kai_note": "",
    "duan_notes": [
        {
            "explanation": "西戎。",
            "note": "句。按此當有也字。商頌自彼氐羌。箋云。氐羌、夷狄國在西方者也。王制曰。西方曰戎。是則戎與羌一也。"
        },
        {
            "explanation": "羊穜也。",
            "note": "各本作从羊人也。廣韵、韵會、史記索隱作牧羊人也。學者多言牧羊人爲是。其實非也。下文言僰焦僥字乃从人。東夷字乃从大。南方蠻閩字从虫。以其蛇穜也。北方狄字从犬。以其犬穜也。東北方貉字从豸。以其豸穜也。故字皆不从人。假令羌字从人牧羊。則旣人之矣。何待僰僥字始从人哉。且何不入儿部而入羊部哉。是則許謂爲羊穜。與蛇穜、犬穜、豸穜一例。各本作牧羊人。似取風俗通竄改。御覽引風俗通曰。羌本西戎卑賤者也。主牧羊。故羌字从羊人。因以爲號。按應氏風俗通其語有襲用說文者。有竄改說文者。其說貉不从豸穜之說亦見御覽。則說羌不从羊穜正同。今正。"
        },
        {
            "explanation": "从羊儿。",
            "note": "各本作从人从羊。誤也。今正。羊儿者、羊穜而人胻也。"
        },
        {
            "explanation": "羊亦聲。",
            "note": "去羊切。十部。"
        },
        {
            "explanation": "南方蠻閩从虫。",
            "note": "見虫部。南方蠻。東南閩越。此云南方者、槩言之。"
        },
        {
            "explanation": "北方狄从犬。",
            "note": "見犬部。"
        },
        {
            "explanation": "東方貉从豸。",
            "note": "見豸部。豸部云北方。此云東者、謂東北方也。"
        },
        {
            "explanation": "西方羌从羊。此六穜也。",
            "note": "上文祇有四穜。不得言六。或云此當作有謂羌有六穜。明堂位、爾雅所云六戎也。今按亦非文義。當云皆異穜也。以引下文从人从大之字。"
        },
        {
            "explanation": "西南僰人、焦僥从人。",
            "note": "僰人之人賸字。焦各本作僬。誤。僰僥字皆見人部。"
        },
        {
            "explanation": "葢在坤地。頗有順理之性。",
            "note": "坤、順也。在西南。此說僰僥字得从人之意。"
        },
        {
            "explanation": "唯東夷从大。",
            "note": "大部曰。夷、平也。从大弓。東方之人也。"
        },
        {
            "explanation": "大、人也。",
            "note": "天大地大人亦大。故大象人形。僰、焦僥略有人性。故進之。字从人。東夷俗仁。故又進之。字从大。"
        },
        {
            "explanation": "夷俗仁。仁者壽。有君子不死之國。",
            "note": "山海經有君子之國。有不死民。後漢書東夷傳曰。仁而好生。天性柔順。易以道御。有君子不死之國焉。"
        },
        {
            "explanation": "孔子曰。道不行。欲之九夷。乗桴浮於海。",
            "note": "見論語公冶長篇、子䍐篇。"
        },
        {
            "explanation": "有㠯也。",
            "note": "漢地理志曰。東夷天性柔順。異於三方之外。故孔子悼道不行。設桴於海。欲居九夷。有以也夫。自南方蠻閩巳下。揔論四夷字各不同之意。"
        },
        {
            "explanation": "古文羌如此。",
            "note": "不得其說。"
        }
    ],
    "indexes": [
        "羌",
        "𡸓"
    ]
}